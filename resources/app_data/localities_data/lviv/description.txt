Найцікавіші факти про місто Львів:

1. Львів – сьоме за розміром місто України. Тут живе майже 740 тисяч мешканців.

2. Найвищий житловий будинок у Львові розташований на вул. Зубрівській, 32. Його висота 66 метрів. Він збудований у 2007 році.

3. У Львові є понад 100 діючих храмів, представлено два десятки конфесій.

Не забудьте підписатися на канал Lviv.vgorode.ua в Telegram.

4. Львів – єдине місто в Україні, де є пам’ятники Леопольду фон Захер-Мазоху і Пабло Пікассо.

5. Щороку у Львові проходить близько 100 культурних, музичних, релігійних, гастрономічних фестивалів.

6. Торік Львів відвідало близько 1,6 млн туристів. За перше півріччя 2014 року – 600 тисяч туристів.

7. Один іноземний турист залишає у місті в середньому €210, а кількість туристів, які щороку приїжджають до міста, зростає на 15-20%.

8. У новий парламент потрапляє 19 представників Львова.

9. Через війну на Сході України донецький ФК "Шахтар" тепер грає на стадіоні "Арена Львів".

10. Львівський концерн "Електрон" випустив власні трамвай і тролейбус. На черзі – електробус та дуобус.

11. Кожен п’ятий у Львові - студент. Зокрема, у місті налічується близько 170 тис. студентів. А також 26 університетів. Найбільшими є ЛНУ імені Івана Франка та НУ "Львівська Політехніка".

12. Аеропорт імені короля Данила Галицького - один з найбільших у Східній Європі. Розташований за 6 км від центру міста. У 2012 році відкрито новий термінал та продовжено злітно-посадкову смугу, яка дає змогу приймати великі літаки. Пропускна здатність аеропорту складає 2 тис. пасажирів на годину.

13. Гасло міста – "Львів відкритий для світу". Логотип складається зі стилізованих різнокольорових зображень дзвіниць центральних храмів міста та вежі міської ратуші (зліва — направо): дзвіниця Вірменського собору, вежа Корнякта, вежа міської Ратуші, вежа Латинської катедри, дзвіниця монастиря Бернардинів.

14. Найвища споруда у Львові – костел Ольги і Єлизавети, висота його вежі – 88 метрів. З цього літа на неї можна вільно підніматися та оглядати панораму міста.

15. У Львові зародилась найбільша книжкова подія року – Форум видавців. Цьогоріч йому виповниться 22 роки.

16. З кінця 90-х років Львів внесено у перелік світової спадщини ЮНЕСКО, у місті збереглось найбільше в Україні (понад 55%) пам’яток історії та архітектури – 2 500.

17. У Львові з’явився перший у світі Музей сала, де розміщено найбільше в світі серце із сала завтовшки 55 та заввишки 85 см. Ідея його створення належить львівським рестораторам. Цей музейний експонат у червні 2011 року отримав відзнаку Книги рекордів України – "Найбільше в світі серце з сала".

18. У Львові розвинений кластер ІТ. В галузі працює близько 11 тис. ІТшників. Їх число помітно зросло з початком подій на Сході України.

19. Львівські ІТшники розробили додаток Skype для мобільного телефона.

20. У Львові створюють програмне забезпечення для багатьох голлівудських фільмів: наприклад, спецефекти для "Спайдермена", "Гаррі Поттера", "Халка" та інших фільмів зробили тут.

21. Хоча каву у Львові п’ють дуже давно, пам’ятник людині, що завезла її у XVII столітті до Європи та України, з’явився у місті зовсім недавно. Вшанували Юрія Кульчицького статуєю з бронзи, яку в жовтні 2013 року встановили у сквері навпроти лялькового театру.

22. Восени 2014 року у Львові на площі Коліївщини встановили велогенератор: крутячи педалі, можна заряджати смартфони та інші гаджети. До речі, сама площа Коліївщини вважається найменшою міською площею в Україні.

23. У Львові є будинок-кросворд та будинок з гігантським портретом Шевченка.

24. На V міському Святі пампуха 2010 року у Львові встановили світовий рекорд, виклавши малюнок із більш ніж 7040 пампушків 4 на 10 метрів. Ця подія тепер відома на весь світ – інформацію про неї розмістили на офіційному сайті Книги рекордів Гіннесса.

25. Львів – найбільш дощове місто країни. Місцеві мешканці жартують, що дощ у Львові йде з 1256 року (дата першої письмової згадки про Львів).

26. На кінець 2014 року середня зарплата у Львові – трошки вища за 2 700 грн.

27. Влітку 2013 року у Львові встановили вуличне піаніно, на якому могли грати всі охочі. Згодом, під час Євромайдану, цей музичний інструмент возили в Київ і грали на ньому для військових.

28. У Львові можна відвідати аж 60 музеїв. Серед них - музей всесвітньо відомого скульптора Йогана Пінзеля, чиї роботи зі Львова 2013 року возили на виставку в Лувр.

29. Вулиця з кількома назвами: станом на 2013 рік вулиця Архівна мала назви на честь Берґмана, Фелліні, Трюффо, Іллєнка, Параджанова і Тарковського.

30. У Львові існує поняття "львівської ґвари" – специфічної мови, якою користуються львів’яни. Втім, деякі львовознавці вважають, що це лише міф для туристів.

31. Львів американізований. У місті є кілька вулиць, назви яких не пов’язані з історією міста чи України: вулиця Джона Леннона, Вашинґтона, Лінкольна…

32. За аналогією з європейськими містами Львів підсвічує свої визначні будівлі: ввечері можна помилуватися підсвіченими храмами – костелом єзуїтів, Бернардинським собором, костелом Ольги і Єлизавети, управлінням залізниці, обласною державною адміністрацією тощо.

33. Львів – місто, де народився найвідоміший рок-гурт України – "Океан Ельзи". А ще зі Львовом пов’язані Руслана, Скрябін, гурт "Брати Гадюкіни" тощо.
