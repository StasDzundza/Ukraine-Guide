Калуш — райцентр і місто обласного підпорядкування, що міститься на перетині важливих торговельних, господарських та культурних шляхів. Перші документальні відомості про Калуш з’явилися в середині XIII ст. і датовані 27 травня 1437 р. Назва міста правдоподібно походить від слова "калюші" (природні соляні джерела, з яких у давнину добували сіль). У 1533 р. містечко стало центром Галицького староства, яке було в той час під владою Польщі, а в 1549 р. одержало магдебурзьке право і статус "королівського вільного міста" з власним гербом. Ставши важливим оборонно-військовим пунктом, Калуш мав свій замок з вежами, обнесений валами, і завдяки активній торгівлі швидко розвивався. У 1595 р. татари повністю спалили місто.

Сучасний Калуш — промисловий центр, який має властиву таким містам інфраструктуру розваг, орієнтовану більше на місцевих жителів, ніж на туристів. Незважаючи на бурхливий розвиток промисловості, в місті вціліли старі споруди, частина яких є пам'ятками історії й архітектури.