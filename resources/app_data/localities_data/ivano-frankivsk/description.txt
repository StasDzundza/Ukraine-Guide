Івано-Франківськ – це місто з багатовіковою історією, давніми традиціями, неординарним мистецьким життям та динамічною економікою. Обласний центр розташувався на перетині двох Бистриць, а саме: Бистриці Надвірнянської та Бистриці Солотвинської. Вдале географічне розташування наближує Івано-Франківськ не тільки до держав-членів ЄС, але й створює сприятливі умови для багатостороннього розвитку.

Івано-Франківськ розташований на південному заході України на відстані 150—300 км від кордонів Польщі, Румунії, Угорщини, Словаччини.

Місто зв'язане мережею автомобільних та залізничних шляхів з країнами Європи та СНД. Міжнародний аеропорт "Івано-Франківськ" забезпечує обслуговування повітряних суден всіх типів та має пропускну здатність 400 пас./год. Відкриті міжнародні авіарейси в Італію, Іспанію, Польщу.

Відстані від Івано-Франківська до кордонів:

- з Румунією (митний перехід "Порубне") — 180 км,

- з Польщею (митний перехід "Мостиська") — 200 км,

- зі Словаччиною (митний перехід "Ужгород") — 300 км,

- з Угорщиною (митний перехід "Чоп") — 320 км.

Місто Івано-Франківськ має документально оформлені поріднені зв’язки з 25 органами місцевого самоврядування зарубіжжя, серед яких м.Бая Маре (Румунія), м.Жешув (Республіка Польща), м.Хшанув (Республіка Польща), м.Зєльона Гура (Республіка Польща), м.Рибнік (Шльонське воєводство, Польща), м.Орадеа (Румунія),  м.Томашов Мазовєцкі (Республіка Польща), м.Брест (Республіка Білорусь), м.Ніредьгаза (Угорська республіка), м.Ополє (Республіка Польща), м.Тирговіште (Румунія), Дільниця Охота столичного міста Варшава (Республіка Польща), м.Тракай (Литовська Республіка), м.Єлгава (Латвійська Республіка), м.Свідніца (Республіка Польща), м.Люблін (Республіка Польща), м.Кошалін (Республіка Польща), м.Пршеров (Чеська Республіка), м.Руставі (Грузія), м.Арлінгтон (Вірджинія, США), Новосольський Повіт (Республіка Польща), Хшанувський повіт (Республіка Польща), Стрешенський район (Молдова), м.Брага (Португалія), м.Наньнін Гуансі-Чжуанського автономного округу Китайської Народної Республіки.

Місто Івано-Франківськ є першим містом України, яке стало членом Асоціації європейських муніципалітетів "Energie-cites" (Енерджі-сіті), також є членом Асоціації міст України, яка підтримує тісні зв’язки з Радою європейських міст та регіонів, Міжнародною спілкою громад та Організацією міст-побратимів, членом  мережі міст сталого розвитку України згідно із Ольбаргською Хартією, членом Асоціації "Кільце європейських ковальських міст". Місто є підписантом Угоди мерів європейських міст.