Луга́нськ (у 1935—1958 і 1970—1990 — Ворошиловгра́д, сучасна назва — від 4 травня 1990) — місто на сході України, адміністративний центр Луганської області (до 2014 року), також центр номінально утворених Луганської міської громади і Луганського району. Найсхідніший обласний центр держави. Розташований у середньому Подінців'ї, у місці злиття річок Лугані та Вільхівки. За чисельністю населення Луганськ посідає 11-ту сходинку серед міст України (1 січня 2019 року в місті мешкало 404 тис. осіб). Разом з прилеглими районами області місто формує 500-тисячну агломерацію.

З квітня 2014 року контролюється окупаційною адміністрацією Російської Федерації в окупованих районах Луганської області. Луганськ включений Верховною Радою України до переліку міст з тимчасово окупованої території.
