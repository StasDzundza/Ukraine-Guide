Що робити в Чернівцях?
Майже півтора століття Чернівці входили до складу Австро-Угорської імперії – багата архітектурна спадщина міста залишилася майже недоторканною з тих часів. Тут є на що подивитися: архітектурно Чернівці стоять десь між Львовом, Австрією та Парижем. Ось кілька будівель, на які варто звернути увагу – дім-корабель (вул. Головна, 25), музично-драматичний театр імені Ольги Кобилянської (площа Театральна, 1), художній музей (площа Центральна, 10), будівля залізничного вокзалу, німецький дім (вул. О. Кобилянської, 10), турецька криниця (вул. Турецька, 30). Ймовірно, ваше знайомство з містом почнеться з Ринкової площі та ратуші. Радимо завітати на площу опівдні. Рівно о 12:00 на ратушу піднімається трубач й виконує мелодію з пісні “Марічка”, ця традиція існує в місті з 2004 року. Сумна новина – для туристів вхід на ратушу закритий. Тож далі одразу можна перейти на вулицю Ольги Кобилянської, центральної вулиці міста з купою кафе, ресторанчиків, крамниць, готелів та хостелів. Зовсім поряд знаходиться Театральна площа та алея зірок. Тут можна зробити фото з пам’ятними зірками Іво Бобула, Лілії Сандулеси, Софії Ротару та інших музичних стовпів справжнього українського андеграунду, що народилися на Буковині.

Якщо любите гуляти пішки – рекомендуємо пройтися до університету ім. Юрія Федьковича (вул. Коцюбинського, 2). Готові побитися об заклад, що ви їхали в Чернівців 17 годин саме заради цього “українського Хогвардсу”. Університетський комплекс, що раніше був резиденцію буковинських митрополитів. Красу ансамблю будівель оцінили в ЮНЕСКО та внесли університет в перелік об’єктів всесвітньої культурної спадщини. Якщо хочете потрапити всередину університету – запишіться на екскурсію. Тільки з екскурсоводом ви зможете потрапити до різних кімнат та залів, там є на що подивитися. Навколо університету знаходиться великий дендропарк (площа 5 гектарів) – чудове місце для відпочинку перед подальшим вивченням міста. Серед численних дерев та кущів можна побачити кілька басейнів з фонтанами, скульптури та грот.

Для любителів музеїв тут теж знайдеться кілька цікавих місць: музей культури та побуту (вул. Світловодська, 2), музей пожежної техніки (вул. Лесі Українки, 3), музей історії та культури євреїв Буковини (площа Театральна, 5), краєзнавчий музей з величезним скелетом кита (вул. Кобилянської, 28) та звісно, музей-аптека (вул. Кобилянської, 43).

Окремої уваги заслуговують релігійні споруди Чернівців: Свято-Миколаївський собор або п’яна церква (вул. Руська, 35), Вірменська церква (вул. Українська, 28), готичний Костел Пречистого Серця Ісуса (вул. Шевченка, 2А). Для поціновувачів вічного рекомендуємо відвідати Єврейське кладовище (вул. Зелена, 13), засноване в 1866 році. В минулому Буковина була великим єврейським центром, Чернівці навіть називали «Земний Єрусалим» або «місто синагог».




Куди піти їсти в Чернівцях?
Ресторани та кафе

Фото зі сторінки ресторану Rita Steinberg
Якщо ви думаєте, що в Чернівцях вас нагодують лише банушем чи пампушками – ви помиляєтесь. По-перше, не баношем, а мамалигою (вона ж кулеша, вона ж токан) – традиційною буковинською стравою з кукурудзяного борошна. По-друге, етнічна багатошаровість Чернівців добре вплинула на гастрономічну культуру міста – тут можна знайти італійські ресторанчики, німецькі пивні, кошерні заклади, ресторани європейської та східної кухні. Буковинський гастротур краще починати з Гопачка (вул. Героїв Майдану, 38). Випити наливочок можна в Панській гуральні на вул. Кобилянської. За єврейською та буковинською кухнею кінця 19-го початку 20-го століття відправляйтесь в ресторан Rita Steinberg (вул. Університетська, 48). Заклад пропонує страви кошер-стайл а також широкий асортимент настоянок та наливанок власного виробництва. Скуштувати кошерну їжу рекомендуємо Kosher organic restaurant (вул. Садовського, 11), що поряд з Головною синагогою Буковини. Випити пива та з’їсти німецьких сосисок варто у ресторані Кнаус (вул. Поштова, 4). Італійську кухню та затишний інтер’єр шукайте в Kanapa (вул. Філармонії, 10). Якщо просто хочеться мамалиги без викрутасів – йдіть в Колесо, що на вулиці Кобилянської.

Демократичні ціни шукайте в новому закладі Platos (вул. Кобилянської 20), який працює за принципом шведського столу – 24 грн за 100 г будь-якої страви. Любителям стейків радимо завітати в Реберню під арсеналом (вул. Головна 119б), тут також наливають крафтове пиво “Правда”. Атмосферно поїсти піци та випити келих вина можна в Картотеці (вул. Кобилянської 43), сучасний інтер’єр закладу нагадує бібліотеку чи архів. Вартий уваги новий заклад грузинської кухні в самому центрі вул. Кобилянської – Джорджина. А для вегетаріанців рекомендуємо кафе Grow (вул. Івана Франка 16), де готують страви різних країн світу з повагою до всіх живих істот.

Кав’ярні
Випити кави з круасаном можна в місцевій мережі кав’ярень Bacara Coffee (вул. Небесної Сотні, 11). За атмосферою та десертами радимо йти в Grand Cafe, яке ви знайдете в кінці вашого променаду центральною вулицею Кобилянської (вул. Кафедральна, 12). Гарну каву також можна випити в Найкращій кав’ярні на розі (вул. Університетська, 17), що на шляху до Чернівецького університету. Також варті уваги – BUCO (вул. Шиллера, 1, проспект Незалежності, 111), Чашка (проспект Незалежності, 115, вул. Ватутіна, 7), Gusto Coffee (вул. Кобилянської, 26, вул. Чайковського, 5, проспект Незалежності, 78), Літературне кафе (центральна Площа, 10). За австрійським шиком минулої доби варто йти в Віденську кав’ярню (вул. Кобилянської 53-51).

Бари
Випити кілька коктейлів рекомендуємо в барі 28/33 Home Bar (вул. 28-го Червня, 38), тут ви також знайдете крафтове пиво. Ще одне місце, де можна випити коктейль в гарній атмосфері – Contrabanda Bar (вул. Українська, 33). За продовженням бар клоулінгу (тур барами – пр. редакції) відправляйтесь до закладу з багатообіцяючою назвою Шипучка (вул. Заньковецької, 1) або Bla Bla Bar (вул. Університетська 7а). Кортить випити пива та послухати живу музику? – Вам в паб Вйо, що знаходиться прямо в центрі, все на тій же вулиці Кобилянської.

Околиці Чернівців
Взимку варто їхати до Чернівців за святом Маланки – традиційне  карнавальне дійство, що проходить в ніч 13 на 14 січня. Найкращим варіантом буде поїхати в села Красноїльськ або Вашківці, автобуси відходять з центральної автостанції (вул. Головна, 219). Зазвичай 15 січня усе завершується масштабним парадом Маланок з усіх навколишніх сіл в центрі Чернівців.

Святкування Маланки в селі Красноїлськ
Весною з 10 квітня по 15 травня  можна зробити кілька селфі на тюльпановому полі в селі Мамаївці, що в 12 км від Чернівців. Дістатися до села можна потягом (близько 16 хвилин в дорозі), автобусом чи маршруткою, або на BlaBlaCar.

На відстані години їзди від міста знаходиться знаменита Хотинська фортеця. Вона була збудована в XIII столітті за наказом князя Данила Галицького на місці старих укріплень, стала одним з найбільш потужних укріплень Східної Європи. Тут знімали чимало фільмів, а тепер вона відкрита для відвідування. З автовокзалу Чернівців (вул. Головна, 219) майже щогодини відправляються автобуси до Хотина, на місці можна пройтися до фортеці або скористатися місцевим таксі.

Якщо маєте час та натхнення, можна поїхати до Буковинських водоспадів, їх тут цілих 7. Нижній водоспад каскаду розташований в межах села Розтоки. До найвищого водоспаду Великий Гук (18 метрів) потрібно йти 2,5 кілометри через ущелину вздовж потоку. На підході до нього можна побачити водоспад Ковбер (3,5 метра), Сич (10,5 метра), Нижній Гук (9 метрів), Ворота (3,5 метра) і Середній Гук (10,5 метра), Верхній Гук (5 метрів). До села Розтоки дістатися можна автобусом з автовокзалу або на BlaBlaCar.

Для любителів незвичайних топонімів радимо поїхати в село … Хрещатик! Окрім красномовної назви, з села відкривається неймовірна панорама на ті самі Залізчики. Тричі на день з Чернівців до села Хрещатик відправляються автобуси з автостанції за адресою вул. Галицький шлях, 4В. Також випробувати вдачу можна з пошуком попутників на BlaBlaCar.

Якщо кортить угоріти по екстриму — радимо відвідати печеру Попелюшку. Це третя за довжиною у світі гіпсова печера. Загальна довжина – 91 045 метрів, більша її частина розташована на території Молдови. Побувати в печері можна у складі екскурсії, найкращий час для відвідування – літо.

Як доїхати до Чернівців?
Літаком з Києва від 678 грн в один бік
Автобусом з Києва від 400 грн в один бік
Потягом з Києва від 259 грн в один бік

Де зупинитися в Чернівцях?
Готелі та апартаменти в Чернівцях
Фото Atlant apartment-studio
Якщо з якихось причин вам не вдалося забронювати іменний номер Іво Бобула в готелі “Буковина”, не засмучуйтесь. В Чернівцях достатньо варіантів де зупинитися:

Окремі апартаменти в Чернівцях можна знайти від $17 за добу. Бонуси Airbnb діють і в Україні, тому на бронюванні від $68 можна зекономити половину вартості з бонусом $36 на перше бронювання. Тож можна зупинитися в розкішних апартаментах аля-пізне Бико-ко.
