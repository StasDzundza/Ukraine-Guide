Запоріжчина – це Хортиця, козацька вольниця, плотина, великі заводи та маленька машинка, так? Це десь між Сходом та Центром України, де степ та водночас – могутній Дніпро. А на півдні – море, пам’ятаєте? Про все це і ще мільйон важливих та цікавих фактів та місць регіону – у нашому путнівнику.
Обласний центр

Кілька цікавих фактів про Запоріжжя:

Місто отримало назву через розташування за гранітними скелями на Дніпрі – порогами;
За легендою, саме у Зміїній печері на Хортиці дівчина-змія народила Гераклу 3 синів, одного з яких звали Скіф;
Хортицький замок стояв поруч із великим островом, на острові Мала Хортиця, зараз це остров Байда (за прізвиськом Дмитра Вишневецького, який збудував замок);
В Запоріжжі один із найдовших у світі центральний проспект – 10,8 км. Він називається Соборний;
Запоріжжя має власне “Ластівчине гніздо” – білу альтанку над Дніпром, з якої відкривається гарний вид на острів Байда.
Пам’ятник писанці знаходиться не лише у Коломиї, а й на острові Хортиця.
ДніпроГЕС у Запоріжжі має плотину вишиною у 50 м (приблизно як 15-поверховий будинок) і це єдине місто в Україні, де тролейбус їде через плотину, а одна із станцій знаходиться в її центрі.

Починати знайомство з Запоріжжям рекомендую з району Верхня Хортиця, де росте овіяний легендами 700-річний дуб, та який був першим населеним пунктом німців-менонітів у Придніпровських степах. У колишній колонії Розенталь збереглась менонітська церква (зараз це Будинок культури), будинок школи та шкільне подвір’я (тепер там навчальний заклад), лікарняний комплекс (зараз теж лікарня) і ще кілька чудових будинків у югендстилі – німецькому варіанті модерну.

На центральному Соборному проспекті Запоріжжя – абсолютно інша архітектура та атмосфера великого промислового міста. Зайдіть у Туристичний інформаційний центр, там вам допоможуть спланувати вікенд, або це можна зробити заздалегідь на сайті самостійно.

Запоріжжя вражає різноманітністю архітектурних стилів. Старий Олександрівськ – це історичний центр, який складається з будівель, що мають статус пам’яток архітектури 19 ст, парків, скверів, музеїв, театрів та історичних споруд, які в минулому були прибутковими будинками.

Зовсім інакше виглядає Соцмісто. Це особливий район із яскравими прикладами архітектури 30-50-х років – представниками конструктивізму, радянського ар-деко і сталінського ампіру. Його серце – ДніпроГЕС, навколо якої розгорталася уся містобудова. Після ІІ Світової війни тут залишилося лише 6 придатних до життя будинків, зараз кожен – пам’ятка архітектури, цей комплекс готується номінуватися у список пам’яток ЮНЕСКО. Зверніть увагу на так званий “круглий будинок”, його діаметр – 100 м, містить 14 підїздів та 468 квартир. Це перша буква величезного слова “Сталін”, яке так і не написали за допомогою будівель.

Турцентр час-від-часу пропонує екскурсії “STEEL`NE MISTO Z” на Запоріжсталь – підприємство з повним металургійним циклом та унікальними технологіями та сучасним технічним оснащенняя для переробки тисяч тонн металу – доменними печами та прокатними станами. Протягом візиту можна побачити диспетчерську, цехи гарячої і холодної прокатки тонкого листа та ознайомитися з новітніми технологіями та зоо-куток заводу, де живуть страуси, поні, сурки та птахи.

Також часом бувають екскурсії на Запорізький завод феросплавів – один із найбільших у Європі у своєму роді: сотні тисяч тонн на рік кременистих і марганцевих сплавів. Виплавка відбувається в цехах із потужними руднотермічними та електродуговими печами.

Запорізький автомобілебудівний завод варто згадати через усім відомі запорожці. Це перші радянські мікролітражні автомобілі, які почали випускати тут у 1959 р. Перший дослідний зразок легендарного запорожця став головним експонатом ВДНГ СРСР, а ще через рік було налагоджено серійний випуск. Далі були таврії, ланоси, славути. А автобуси ЗАЗ і тепер дуже популярні, цілком імовірно, на Хортицю ви приїдете саме на такому. Актуальну інформацію з приводу екскурсії варто дізнатися на офіційному сайті або в Туристичному центрі.

Хортиця – найбільший острів на Дніпрі і окремий маленький світ. Сюди треба їхати а) обов’язково, б) надовго. Якщо ви гість – краще виділіть собі цілий день на Хортиці, інакше будете потім жаліти та хотіти повернутися. Хоча останнє, скоріш за все, відбудеться все одно. Потрапити на Хортицю можно на авто, таксі, на тролейбусі чи автобусі. А потім краще гуляти пішки, завантаживши мобільний додаток Хортиця+ з картою, навігатором, мітками, транспортними маршрутами.


Що варто обов’язково тут відвідати?

Перш за все, більшість гостей їде на “Запорізьку Січ” – музей просто неба, мініатюрна реконструкція козацької січі. Поруч із нею – стародавні святилища, великі кам’яні кола на землі. Далі можна зазирнути у театр козацького бою та кінний театр, музей історії запорозького козацтва та музей судноплавства “Чайка”, меморіальний комплекс Протовче.


Сторінка на ФБ Національного заповідника “Хортиця”

Скіфський стан – колись на острові було 129 курганів, зараз набагато менше, залишки сконцентровані тут. Є реконструкції та стилізації, є стели та мегаліти епохи бронзи.

На острові Хортиця знаходиться найстаріше зі збережених у Запоріжжі кладовищ – майже все, що залишилося від менонітської Острово-Хортицької колонії. Розташоване воно неподалік від зупинки громадського транспорту «Запорізька Січ», біля інтернату.

Гарний варіант – взяти в аренду велосипеди і покататися по острову, інфраструктура дозволяє зробити це досить беспечно. І тоді ви, імовірно, встигнете побачити віддалені місця, більше птахів, тварин та чудових краєвидів.

На Хортиці розташовано кілька великих турбаз від міських підприємств, стан та сервіс – пострадянські, але для ночівлі – непогано, можна переночувати, якщо приїхали на вікенд. На території профілакторію “Запоріжсталі”, на гранітній скелі, стоїть біла альтанка – один із символів міста. Краще за все дивитися на неї з води та острова Байда.


Для тих, хто любить активності порадимо орендувати каяк чи сап та сплавати на остров Байда чи навкруги Хортиці, побачити зблизу гранітні скелі, пташиний острів та панорами міста. Є кілька маршрутів Дніпром на теплоході, можна обрати по часу, відстані та інтересам. Прогулянки теплоходом здебільшого стартують із парку Дубова роща – це центральний міський парк, два квартали нижче площі Свободи. Другий популярний та реконструйований – Вознесенський на набережній магістралі. І ще варто згадати про оренду велосипедів та туристичного спорядження, на сайті є все потрібне + список рекомендованих маршрутів.

Якщо мандрівка зимова, все одно є шанс побачити природу, до того ж екзотичну – у ботанічному саду (вул. Чарівна, 11) працює оранжерея з кактусарієм та лимонарієм. Дендропарк Запоріжжя цікавий не лише сам по собі, тут розташовано ще й один з оглядових майданчиків. Поруч готель KHORTITSA PALACE та міський пляж.

Запоріжжя – це не лише ріка Дніпро, а й мости через неї. Зверніть увагу на арочний, його вишина – 40 м, саме звідси місцеві та гості стрибають на мотузці, незабутні враження вільного падіння!

Музеї Запоріжжя. Головний державний музей міста – Історичний (Троїцька, 29), експозиція архаїчна, але є цікаві розділи та діарами 70-х рр.

Технічний музей “Фаетон” – у двадцядці наймасштабніших у Європі, а головне – це насправді сучасний музей, з живою експозицією, яка постійно оновлюється. Ще один приватний музей – історії зброї, розташований у центрі (пр. Соборний, 189), містить артефакти з 5 континентів. Також зверніть увагу на Музей техніки Богуслаєва, крім двигунів з “Мотор-Січі” тут єдиний в місті дитячий кінотеатр 5D.

На каву (та сніданки) радимо зазирнути у кафе Wave 3 (пр. Соборний, 107), а ввечері – до ресторану “Веранда” (б-р Шевченка, 72). Перекусити піцою та ролами можна у Cactus Bar (вул. Леппіка, 38), як і зробити замовлення з доставкою.

Щодо житла, то найкращим варіантом на сьогодні ми вважаємо подобову аренду на Airbnb. У місті велика кількість готелів, але їх ціна та якість далеко не завжди відповідають потребам мандрівників. Частіш за все це або житло бізнес-класу, або відремонтовані пострадянські готелі, які все одно зберегли суворий сервіс. З того, на що варто звернути увагу – Reikartz Zaporizhia та Khortitsa Palace Hotel, вони розташовані майже поруч. Кардинально інший, але цікавий формат зупинки – кемпінг “Сагайдачний”, з іншого боку Преображенських мостів.

Під час карантину у Запоріжжі добудовали новий термінал аеропорту і усі ми сподіваємось, що з часом він активно запрацює. Це єдиний аеропорт на три великих області сходу України (Дніпропетровську, Запорізьку та Донецьку), який приймає лоукости.
