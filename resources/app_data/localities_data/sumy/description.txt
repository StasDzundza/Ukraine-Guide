Зазвичай плануючи мандрівку Україною, більшість із нас прямують або в Карпати, або на південь до моря, або ж до таких прекрасних та всім відомих міст, як Львів, Чернівці, Тернопіль і Кам’янець-Подільський. Північно-східна ж частина України, де розкинулась Сумська область, такою популярністю не користується, а даремно.

Центром області є місто Суми, яке має понад трьохсот шістдесятилітню історію, оповиту легендами. Навіть походження його назви має декілька тлумачень. За однією із версій назва Суми пішла від річок Сума та Сумка, що оточували козацьку фортецю, за іншою — від великої кількості води, з тюркської слово «су» означає — вода.
Популярною версією є легенда, яка розповідає про козаків, що знайшли на березі річки три сумки з золотими монетами. І саме на тому місці заснували місто, що було назване Сумами, на честь отих сумок із золотом. Як би там не було, але легенда прижилася і тепер три сумки прикрашають герб міста.

Спробуємо розібратися, чим же цікаві Суми, що там варто побачити та як не засумувати в цьому обласному містечку.

Храми
Кажуть, що де б ти не знаходився у Сумах, все одно побачиш хоч один із численних храмів міста. Чи так це насправді, можете перевірити самі, але якби там не було, церков у місті багато і це при тому, що не всі храми збереглися до наших днів.

Справжньою перлиною сумської архітектури є величний Троїцький собор, збудований на кошти цукрозаводчика та мецената Павла Харитоненка. Автором проекту був відомий архітектор Шольц, який за взірець взяв Троїцький та Ісааківський собори у Санкт-Петербурзі. У радянські часи у храмі знаходився органний зал, у 90-тих роках святиню повернули релігійній громаді, а орган перенесли до філармонії. Виділіть хвилинку та постійне поряд з собором, насолодіться його величною красою, ніжно-блакитні куполи якого ви ще не раз помічатимете із центру міста.

Свято-Воскресенський собор є найстарішою мурованою святинею Сум, що ще пам’ятає часи козаччини. Храм було зведено у 1702 році за кошти засновника міста полковника Герасима Кондратьєва. Собор, що має оборонні риси, є яскравим зразком українського бароко.

Окрасою найстарішої вулиці Сум — Соборної є Спасо-Преображенський собор, збудований у 1776-1788 роках. Свого сучасного вигляду храм набув після капітальної реконструкції у 1892 році, профінансували яку місцеві купці Дмитро та Микола Суханови. Саме тоді собор отримав свою чудову п’ятдесяти шестиметрову дзвіницю, на якій встановили годинник з курантами, виготовлений на замовлення аж в Англії. Тож можете звіряти свій час, почувши бій курантів.

Окрім православних храмів у Сумах є і готичний римо-католицький костел Благовіщення Пресвятої Діви Марії, збудований у 1911 році за ініціативи Павла Харитоненка для іноземних робітників, що приїздили до міста. Наразі у храмі проводяться ремонтні роботи.

Ще у місті діє синагога та мечеть.

Будинки, маєтки та палаци
У Сумах збереглося чимало красивих будинків, маєтків та палаців з елементами сецесії, неоготики, бароко, еклектики, модерну та різьбленням, зведених на зламі ХІХ-ХХ століть.

Вартою уваги є прекрасна будівля колишньої дитячої лікарні Святої Зінаїди, збудованої у кінці ХІХ століття за кошти мецената Павла Харитоненка. Це була одна з найперших безкоштовних лікарень для дітей, де малечу лікували незалежно від її статків та походження. Зараз у будинку знаходиться управляння охорони здоров’я.

Зверніть увагу на барокову будівлю колишньої Земської управи, що по праву вважається однією із найкрасивіших у місті. Фасад будівлі прикрашений ліпниною та каріатидами, що тримають у руках символи науково-технічного прогресу. Зараз у будинку знаходиться краєзнавчий музей.

Завітайте до сумського художнього музею, щоб побачити унікальну колекції картин, а ще приділіть увагу і самій будівлі музею, спроектованій архітектором Густавом Шольцем на початку ХХ століття для земського банку.

Цікавою є історія будівлі театру для дітей та юнацтва, зведеної у стилі модерн у 1911 році. Для будівництва використали проект, розроблений для курортної Ялти. Аналог сумського театру можна знайти лише у французькому місті Ніцца.

У Сумах зберігся найстаріший навчальний заклад — Олександрівська гімназія. Головний корпус, збудований у 1873 році у стилі класицизму, навіть зараз зачаровує, бо чимось нагадує замок.

Побачити як жили місцеві підприємці та меценати можна навідавшись до садиби Суханових-Сумовських, пишної двоповерхової споруди, зведеної наприкінці ХІХ століття.

Одним із символів міста та його візитівкою є ажурна дерев’яна альтанка, збудована без жодного цвяха. Автор проекту — архітектор Щавелев. Таких альтанок було споруджено близько п’ятдесяти, але до нашого часу збереглася лише одна.

Родина підприємців та меценатів Харитоненків мала свій маєток у місті, який розкинувся на березі Псла. Садиба складалася із трьох споруд — житлового будинку та службових приміщень, а на березі річки було розбито парк. Наразі ви зможете побачити лише залишки садибо-паркового комплексу.

Відшукайте таємничий склеп-піраміду на центральному Петропавлівському кладовищі. Таких пірамід на території України збереглося лише три, одна в Сумах. Вчені та дослідники і досі не знають, хто та для кого збудував цей дивний склеп, що датується кінцем ХІХ століття.

