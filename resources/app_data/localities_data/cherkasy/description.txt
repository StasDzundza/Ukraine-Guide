Черкаси – миле провінційне містечко на берегу Дніпра. Думки людей про туристичний потенціал Черкас сильно різняться. Хтось вважає, що сюди варто їхати хоча б для того, щоб помилуватися широченним Дніпром. Інші ж скептично мізкують над місцями, куди можна було б повести друзів з іншого міста, щоб показати колорит Че. Пропонуємо вам перелік із 15 речей, які треба встигнути зробити, якщо ви опинилися в Черкасах.

Відвідати найбільшу в Україні церкву в Соборному парку
Свято-Михайлівський кафедральний собор сьогодні є найбільшим храмом України. Побудований у візантійському стилі, храм простягається вгору на 72 метри. Довжина церкви становить 58 метрів, а ширина – 54 метри. Черкаський храм у Соборному парку може одночасно вмістити 12 тисяч вірян. Поблизу з храмом також будують найвищу в Україні дзвіницю. За проектом, її висота сягатиме 134 метрів.
Адреса: вул. Надпільна, 212.

Прогулятися бульваром Шевченка
Бульвар Шевченка найкрасивіший восени. Опале листя, жовтогарячі дерева, каштани під ногами – все це налаштовує на неспішні прогулянки. Бульвар Шевченка у Черкасах тягнеться від Площі 700-річчя до Ювілейного парку. Колись ця вулиця називалася Старочигиринською, потім Олександрівською. На початку 1920-х років, коли вулицю почали приводити до ладу, тут почали селитися заможні містяни. Сьогодні ця центральна вулиця простягається майже на 22 квартали.
Побачити один із найкрасивіших РАЦСів в Україні
Черкаський палац одружень є одним із найкрасивіших в Україні. Будинок Щербини, виконаний у стилі неоренесансу, звели у 1892 році. Раніше у комплексі був зимовий сад із фонтаном, стайні та флігелі.
Адреса: вул. Небесної сотні, 3.

Помилуватися Дніпром з Пагорба Слави
Пагорб слави – це меморіальний комплекс, до складу якого входить братська могила і пам’ятник Матері-Батьківщині. Тут поховано понад три тисячі захисників, які боронили місто від фашистської навали у 1942-1943 роках. З верхівки пагорба відкривається розкішний вид на Долину троянд і Дніпро. Тут красиво і вдень, і вночі.
Адреса: вул. Слави.

Побачити "блакитний палац"
Блакитним палацом приїжджі називають історичну будівлю готелю "Слов'янський" – неймовірно красивої неоготичної споруди у романтичному стилі, зведеної на рубежі XIX-XX століть. Вночі, коли будівля підсвічується, вона справді нагадує палац. Без сумніву, найвідоміша візитівка Черкас.
Адреса: вул. Хрещатик 229/20 (перехрестя вул. Дашкевича).

Прогулятися Долиною троянд
Троянди в Долині є, головне – попасти в період їх цвітіння! Долина троянд – це невеличкий парк прямо біля Дніпра. Свою назву ця місцина отримала через те, що клумби тут увінчані різними видами троянд. Тут же можна побачити великий сонячний годинник у вигляді птаха.

Відвідати Музей однієї книги
Це один із найбільш незвичних музеїв Черкас. Музей Кобзаря, розташований в історичному будинку Цибульських, зібрав чимало раритетних видань цієї книги, зокрема й оригінал 1840 року, яких у світі залишилося не так вже й багато.
Адреса: вул. Байди Вишневецького, 37.

Побачити скелет мамонта
У Черкаському краєзнавчому музеї можна побачити справжній скелет мамонта –  тварини з роду слонових, які вимерли 10 тисяч років тому. Окрім скелета мамонта,  в музеї багато цікавих експозицій різної тематики – від найдавніших часів до сьогодення. Захоплює і дорослих, і дітей.
Адреса: вул. Слави, 1.

Сходити на екскурсію в буддійський храм "Білий лотос"
Єдиний у Європі буддійський храм бойових мистецтв "Білий лотос" розташований у Черкасах. Збудований у 1990-ті роки, цей храм є прообразом храму в Лаосі. Незвична для України архітектура й унікальний інтер'єр привертають увагу туристів з усього світу. Екскурсії "Білим лотосом" проводяться щонеділі о 12.00. Вартість – 50 гривень. У інші дні тижня про екскурсію можна домовитися безпосередньо на місці. Всередині храму є багато цікавих речей, частину з яких привезли з Тибету. Екскурсія включає відвідування території храму, основних залів, огляд артефактів.
Адреса: спуск І. Франка, 4.
Контакти: 37-92-07.

Сфотографуватися біля незвичних пам'ятників
Розвага для тих, хто любить привозити з подорожей фото біля пам'ятників. У Черкасах цікавих монументів декілька. Це невеличкий пам’ятник водопровіднику дяді Васі (вул. Сагайдачного, 12), який зустрічає туристів біля міського водоканалу. Ще однією парочкою, до якої можна завітати, є Голохвастов і Проня Прокопівна (вул. Небесної сотні, 61), встановлені біля центрального ринку. Нещодавно у Черкасах встановили пам'ятник Фаготу і коту Бегемоту (вул. Хрещатик, 223).

Прогулятися Сосновим бором
Парк Ювілейний, парк 50-річчя, Сосновий бір – це місце жителі міста називають по-різному. Великий розкішний парк зі ставками, струмочками,  галявинами, алеями, унікальними видами рослин заклали майже півстоліття тому. За своє "життя" черкаський парк отримав чимало престижних нагород. Сосновий бір – одне з семи чудес Черкащини, яке неодмінно треба побачити, тим паче, що парк прекрасний в будь-який час. В теплу пору року тут працює прокат велосипедів, є канатна дорога перешкод, де можна перевірити свою спритність. І не забудьте взяти горішки, білки в парку ручні й охоче йдуть до людей.
