Історію появи перших поселень на території нинішнього Тужилова  та його формування, виникнення назви села розглядають в контексті і на основі археологічних та історичних досліджень Передкарпаття. Вони свідчать, що придністровська частина Поділля і Передкарпаття були заселені ще в доісторичну епоху. І підтверджують це виявлені тут залишки стоянок кам‘яного віку, найдавніші з яких мають близько 100 тисяч років.

 Власне перша письмова згадка про село Тужилів датується 1422 р. На жаль, витоки заснування та перші етапи формування поселення практично не досліджені. Відомо лиш те, що до XVII ст. тут були невеликі групи поселень.

Походження назви села простежується в різних переказах і легендах. Більшість з них пояснюють виникнення села та походження його назви з дієсловом “тужити”, словами “туга”, “журба”. Назва трактується як наслідок важкого становища населення села, пригнічення жителів з боку поміщиків, важкої економічної ситуації.

Інша група легенд дозволяє зробити висновки про заселення території саме в часи татарської навали на українські землі. Так, одна з них розповідає, що під час нападів татар території зазнавали великих руйнувань, гинули жителі. “На берегах річок Лімниці та Чечви було красиве село, яке не мало назви. В ньому жили добрі та працьовиті люди. Була серед них одна закохана пара – Іван та Марія. Татари несподівано напали на село. Забрали в полон юнака Івана. Марія дуже сильно плакала, всю тугу виливала в жалібних піснях. Люди вирішили назвати село Тужиловом, через сильну тугу Марії при розлуці з Іваном.”  

Щодо самої назви села та її походження існують дані топонімічних та антропонімічних досліджень. Формально за структурою Тужиль співвідноситься з дієсловом  тужити, внаслідок чого може виникнути думка, що цей антропонім означає “той, що тужить, піддається тузі”. Проте така народноетимологічна інтерпретація не має лінгвістичної основи. Ні давньоруській, ні староукраїнській, ні сучасній мовам апелятив тужило не відомий. Іменами-композитами, від яких виникло утворення *Тужиль, могли бути  *Ту[то]жиль або й *Ту[го]жиль, що відповідно означають, “той, що буде туто( на цьому місці) (довго) жити”, “ той, що буде туго (в силі) жити”.